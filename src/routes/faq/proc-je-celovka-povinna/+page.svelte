<div class="bg-white px-6 py-32 lg:px-8">
    <div class="mx-auto max-w-3xl text-base/7 text-gray-700">
        <h2 class="text-base/7 font-semibold text-indigo-600">FAQ - Čelovka</h2>
        <h3 class="mt-2 text-pretty text-4xl font-semibold tracking-tight text-gray-900 sm:text-5xl">Proč je čelovka v povinné výbavě na všechny tři tratě</h3>
            <p class="mt-6 text-xl/8">Často se nám opakují dotazy ohledně povinného vybavení a dnes se podíváme na jeden takový kousek. Je to položka, která každoročně vyvolává mnoho otazníků nad jejím smyslem a využitím – čelovka!</p>
            <div class="mt-10 max-w-2xl text-gray-600">
                <p>Předem si pojďme říct pár obecných informací k závodu, lokalitě a termínu.</p>

                <p>Významnou předností trailu na Slapech je, že se běží z velké části v lese a to jak po cestách, tak i po malých pěšinkách.</p>
                <p>Tratě Slapy Trail Maniacs jsou poměrně dlouhé a po cestě se může přihodit ledacos.</p>
                <p>21. října bude v Cholíně východ slunce v 7:33 a večer slunce zapadne v 18:00.</p>

                <p>Možná si tedy říkáte: „Proč bych si na závod měl/a brát čelovku, když poběžím normálně přes den?“ Ale nebojte se, máme pro vás několik důvodů, proč je tato položka součástí povinné výbavy a proč byste ji měli mít připravenou.</p>

                <p>První a nejdůležitější důvod je vaše bezpečnost. Ať už se rozhodnete zvolit si trasu dlouhou 61 km, 46 km nebo 33 km, je pravděpodobné, že někteří z vás doběhnou do cíle až po setmění. Na nejdelší trasu navíc startujete ještě před svítáním. A protože se na našem trailu pohybujete především v lese, kde je mnoho překážek, jako jsou kořeny, kameny a spadlé stromy, je dobré si vidět pod nohy. Na malých lesních pěšinkách bude čelovka vaším nejlepším přítelem.</p>

                <p>Druhým důvodem je navigace. Trať je značená fáborky a ty jsou za tmy vidět mnohem lépe po nasvícení čelovkou. Samozřejmě můžete mít GPX mapu v hodinkách nebo na mobilu, ale každá přeběhnutá odbočka vás může stát jak cenný čas tak i sílu. A té nebývá na Slapech nazbyt.</p>

                <p>Třetím důvodem jsou nečekané okolnosti. Možná jste rychlejší než ostatní a doběhli byste trasu ještě před setměním. Stejně tak se ale může stát, že po cestě potkáte běžce, který bude ze zdravotních důvodů potřebovat vaši asistenci. Sounáležitost je mezi běžci na Slapech přeci jenom velká. Vaše tempo tak může nečekaně klesnout a poslední kilometry poběžíte za tmy. S čelovkou budete v pohodě a vaše pomoc bude nesmírně ceněna.</p>

                <p>Čtvrtý důvod se týká rovných podmínek pro všechny. Chápeme, že některé borky a borci si jedou na jiné vlně a k pódiovému umístění jim stačí tenisky, trenky a stylové sluneční brýle. 🙂 My to ale cítíme tak, že je fér všem závodníkům nastavit rovné podmínky a to platí i pro výbavu, kterou mají sebou na trati.</p>

                <p>Čelovka je povinnou, ale především důležitou součástí výbavy pro všechny závodníky na Slapy Trail Maniacs. Čelovka pomáhá závodníkům vidět na cestu před sebou a vidět značky na trase. I když si myslíte, že vše stihnete za světla, trail dokáže být nevyzpytatelný. A ať už jste elitní závoďák nebo víkendový běžec, držíme vždy rovné podmínky pro všechny a to se týká také výbavy běžců.</p>
        </div>
    </div>
</div>